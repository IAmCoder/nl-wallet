<!-- # Privacyverklaring Publieke Wallet (eerste beproevingsperiode) -->
<!-- title is set in wallet_app/lib/src/feature/privacy_policy/privacy_policy_screen.dart -->

###### 16 september 2024

## 1. Wie is verantwoordelijk voor de verwerking van uw persoonsgegevens?

De Minister van Binnenlandse Zaken en Koninkrijksrelaties (BZK) stelt de Publieke Wallet
beschikbaar. Deze app werkt op Apple en Android-apparaten. De Minister van BZK is verantwoordelijk
voor het verwerken van uw persoonsgegevens bij het in gebruik nemen van de Publieke Wallet, het
plaatsen van uw gegevens in de Publieke Wallet en het borgen van de betrouwbaarheid van de
gegevensuitwisseling bij het gebruik van de Publieke Wallet.

Tijdens de eerste beproeving wordt samengewerkt met dienstverleners. Zij bieden diensten aan waarbij
u de Publieke Wallet kunt gebruiken. Deze dienstverleners zijn zelf verantwoordelijk voor de
verwerking van uw persoonsgegevens die zij van u ontvangen.

U bent zelf verantwoordelijk voor het delen van uw gegevens met behulp van de Publieke Wallet. U
beslist zelf welke gegevens u deelt en met wie u deze gegevens deelt.

## 2. Waarom worden uw persoonsgegevens verwerkt?

Voordat u kunt deelnemen aan de beproeving wordt u gevraagd een toestemmingsverklaring op papier te
ondertekenen. Vervolgens wordt u gevraagd zich te legitimeren. U moet daarom een geldig
legitimatiebewijs meenemen. Een legitimatiebewijs op een mobiel apparaat of een foto van een
legitimatiebewijs is niet toegestaan.

Aan de hand van uw burgerservicenummer (BSN) worden uw persoonsgegevens uit de Basisregistratie
Personen (BRP) opgehaald, zodat deze gegevens in uw Publieke Wallet geplaatst kunnen worden. Doordat
de Publieke Wallet tijdens de beproeving geen directe verbinding met de BRP kan maken, worden de
gegevens tijdelijk opgeslagen onder de verantwoordelijkheid van de Minister van BZK. Bij de
opvraging uit de BRP zijn twee medewerkers betrokken zodat er altijd iemand meekijkt en daarmee
gewaarborgd wordt dat uitsluitend persoonsgegevens worden geraadpleegd van deelnemers aan deze
beproeving.

Vervolgens wordt u gevraagd om de Publieke Wallet-app op uw telefoon te installeren. Hierin vindt u
deze privacyverklaring ook terug. Voordat u de Publieke Wallet-app kunt gebruiken, moet u een
pincode instellen. Daarna logt u in op DigiD Hoog zodat met zekerheid vastgesteld kan worden dat u
degene bent die de Publieke Wallet-app gebruikt. Na het inloggen worden uw uit de BRP opgehaalde en
tijdelijk opgeslagen persoonsgegevens in uw Publieke Wallet geplaatst. Daarna bent u klaar om de
Publieke Wallet te gebruiken bij een van de deelnemende dienstverleners.

Onder verantwoordelijkheid van de Minister van BZK worden uw persoonsgegevens verwerkt om u in staat
te stellen uw persoonsgegevens, als en wanneer u dat wilt, zelf te verstrekken aan dienstverleners
die deelnemen aan de beproeving. Onder verantwoordelijkheid van de Minister van BZK worden uw
persoonsgegevens verwerkt voor de volgende doeleinden:

- het ophalen van persoonsgegevens uit de Basisregistratie Personen (BRP), zodat deze in uw Publieke
Wallet kunnen worden geplaatst;
- de inrichting, beschikbaarstelling, instandhouding en (adequate) werking van de Publieke Wallet;
- de deelnemende dienstverleners in staat stellen u te identificeren en uw gegevens te valideren;
- de (informatie)beveiliging van de Publieke Wallet en de analyse van eventuele (beveiligings-)
incidenten, en
- met behulp van een evaluatiegesprek leren van uw ervaringen met de Publieke Wallet.

## 3. Grondslag voor het verwerken van persoonsgegevens

Ten aanzien van de verwerking van uw persoonsgegevens geldt uw toestemming als grondslag. U verleent
toestemming door voorafgaand aan de beproeving een toestemmingsverklaring te ondertekenen. Voor de
verwerking van uw burgerservicenummer geldt een andere grondslag. De Minister van BZK heeft als
overheidsorgaan de bevoegdheid om uw burgerservicenummer te verwerken bij de uitvoering van een
publieke taak. In het kader van de beproeving is de publieke taak van de Minister van BZK gelegen in
het volgende:

(a) de wettelijke taak om Nederlandse burgers te voorzien van een online identiteit;

(b) het voldoen aan de toekomstige verplichting om tenminste één wallet beschikbaar te stellen aan
burgers in Nederland, en

(c) het op een goede en zorgvuldige manier ontwikkelen van een veilig en goed functionerende Publieke
Wallet.

## 4. Welke persoonsgegevens worden verwerkt?

<!-- flutter_markdown does not support html, as such we can't embed
lists within markdown tables, resulting in the setup below. -->

| Fase 1: Voorbereiding |
|---|

### **Persoonsgegevens**

- Contactgegevens (mailadres en telefoonnummer)
- Voor- en achternaam

### **Grondslagen**

- Toestemming

### **Doeleinden**

- Contact kunnen opnemen met u om u te informeren over de beproeving.

| Fase 2: Ingebruikname |
|---|

### **Persoonsgegevens**

- Afgeleide van uw pincode
- Voor- en achternaam
- Geboortedatum
- Adres
- Postcode
- Woonplaats
- IP-adres van uw mobiele apparaat
- Unieke digitale beveiligingssleutels voor uw gegevens
- **BSN**

### **Grondslagen**

- Toestemming
- **Wettelijke taak**

### **Doeleinden**

- Zorgen dat alleen u toegang heeft tot uw gegevens in uw Publieke Wallet-app.
- Uw persoonlijke gegevens worden in uw Publieke Wallet-app geplaatst zodat u deze met dienstverleners kun
t delen.

| Fase 3: Aan dienstverleners verstrekken van gegevens uit de Publieke Wallet |
|---|

### **Persoonsgegevens**

- Unieke digitale beveiligingssleutels voor uw gegevens

### **Grondslagen**

- Toestemming

### **Doeleinden**

- Zorgen dat dienstverleners kunnen valideren dat aan hen verstrekte gegevens op u betrekking hebben.

Na afloop van de specifieke beproeving willen wij u graag uitnodigen voor een evaluatie. We zijn
benieuwd naar uw ervaring met de Publieke Wallet . Deze evaluatie vindt direct na afloop van de
beproeving plaats. De evaluatie is bedoeld om de Publieke Wallet te verbeteren en is na de dag van
de beproeving niet meer tot u te herleiden. Het uitgangspunt is dat bij de evaluatie geen
persoonsgegevens van u worden verwerkt. Wij raden u daarom aan geen informatie te delen bij de
evaluatie die na de beproeving nog tot u te herleiden is.

## 5. Vastlegging van uw gebruik

We verzamelen logging (uw gebruiksgeschiedenis) van de Publieke Wallet. De verzamelde informatie is
na afloop van de beproeving niet meer tot u te herleiden. We verzamelen de informatie om de Publieke
Wallet beter op het gebruik ervan af te stemmen, maar ook om oorzaken van eventuele fouten in de
Publieke Wallet op te sporen.

## 6. Aan wie worden persoonsgegevens verstrekt?

We verstrekken uw persoonsgegevens uitsluitend aan uzelf. We verstrekken geen persoonsgegevens aan
de dienstverleners of andere derden. U kunt met de Publieke Wallet zelf wel gegevens verstrekken aan
anderen.

Uitzonderingen hierop zijn wettelijke verplichtingen om gegevens te verstrekken (zoals de wettelijke
plicht om op verzoek gegevens te verstrekken aan opsporingsdiensten), of het verstrekken van
gegevens aan een overheidsorgaan of rechtspersoon met een wettelijke taak die noodzakelijk is voor
de borging van de beveiliging en betrouwbaarheid van de Publieke Wallet.

Dit betekent onder andere dat de Minister van BZK, wanneer een (beveiligings-)incident plaatsvindt,
de authenticatiedienst DigiD en de betrokken aangesloten (overheids)organisatie(s) mag informeren en
noodzakelijke gegevens kan verstrekken, om misbruik en oneigenlijk gebruik van de Publieke Wallet te
voorkomen en te doen beëindigen.

## 7. Bewaren van persoonsgegevens

Uw persoonsgegevens worden aan het eind van de dag waarop u deelneemt aan een beproeving direct
gewist. Ook de toestemmingsformulieren worden aan het einde van de dag van de beproeving vernietigd.

## 8. Uw rechten ten aanzien van uw persoonsgegevens

De beproevingen worden samen met u en de deelnemende dienstverleners uitgevoerd. Het gebruik van de
diensten van de deelnemende dienstverleners heeft voor u geen rechtsgevolgen. In de beproeving kan
bijvoorbeeld de aanvraag van een parkeervergunning nagebootst worden, maar deze aanvraag zal dan
niet werkelijk gedaan en niet in behandeling genomen worden.

Wel verwerkt de Minister van BZK uw persoonsgegevens ten behoeve van de beproevingen. U heeft
daardoor de volgende rechten.

U kunt als gebruiker van de Publieke Wallet uw persoonsgegevens inzien door in te loggen op de
Publieke Wallet-app. Daarnaast kunt u de volgende rechten uitoefenen:

- uw toestemming ter plaatse intrekken, waarna we uw persoonsgegevens die we verwerken in het kader
van de NL Wallet app zullen vernietigen;
- verzoeken om uw persoonsgegevens te verbeteren, aan te vullen of de verwerking ervan te beperken,
rekening houdende met de hiervoor omschreven doeleinden;
- verzoeken om uw persoonsgegevens te vernietigen voordat de beproeving eindigt.

U kunt uw verzoek onder vermelding van uw naam en onder verwijzing naar uw deelname aan de
beproeving toesturen aan <avg@minbzk.nl> of per post aan:

Ministerie van Binnenlandse Zaken en Koninkrijksrelaties

T.a.v. Servicedesk Publieke Wallet

Postbus 20011

2500 EA Den Haag

De afhandeling start zodra wij uw identiteit hebben kunnen vaststellen. Na ontvangst van uw verzoek,
zullen wij u zo snel mogelijk, en uiterlijk binnen één maand, informeren of we aan uw verzoek zullen
voldoen. Als uw verzoek wordt geweigerd, zullen wij de redenen hiervoor schriftelijk aan u
mededelen.

Doordat alle persoonsgegevens na de dag van uw deelname aan debeproeving niet meer tot u te
herleiden zijn, zal het voor de Minister van BZK niet meer mogelijk zijn om aan uw verzoek te
voldoen.

## 9. Beveiliging van uw persoonsgegevens

Wij hechten veel waarde aan een goede beveiliging van uw persoonsgegevens. Wij treffen dan ook
passende technische en organisatorische maatregelen om uw persoonsgegevens adequaat te beveiligen.
Hierbij houden wij ons aan de standaarden die voor overheidsdiensten gelden.

Om misbruik en oneigenlijk gebruik van de Publieke Wallet te kunnen signaleren en beëindigen, voeren
we controles uit. Bij beveiligingsincidenten zullen we maatregelen nemen, waardoor we de
mogelijkheid om uw Publieke Wallet te gebruiken moeten opschorten of intrekken.

## 10. Wijziging privacyverklaring

Wij kunnen deze privacyverklaring wijzigen. In dat geval zullen wij opnieuw om uw toestemming
vragen.

## 11. Wat als ik vragen of klachten heb?

Het Ministerie van BZK heeft een functionaris voor gegevensbescherming. Deze functionaris houdt
intern toezicht op de bescherming van uw persoonsgegevens. U kunt contact opnemen via
<postbusfg@minbzk.nl>.

De Autoriteit Persoonsgegevens houdt extern toezicht op de naleving van de privacywetgeving. U heeft
het recht om bij de autoriteit een klacht over Logius in te dienen. Dat kan
online [autoriteitpersoonsgegevens.nl](https://autoriteitpersoonsgegevens.nl/een-tip-of-klacht-indienen-bij-de-ap), of bel 088 -
180 52 50.
